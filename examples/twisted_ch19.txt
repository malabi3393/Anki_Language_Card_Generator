Om jag var tvungen att beskriva Alex Volkov så var det en rad ord som poppade upp i huvudet. Kall. Vacker. Skoningslös. Geni. ”Tålmodig” var inte ett av dem. Det kom inte ens med på topp tusen-listan. Men under de senaste veckorna fick jag erkänna att det kanske fick flytta upp i listan, för han hade bara varit tålmodig när han guidat mig genom en serie visualiserings- och meditationsövningar för att förbereda mig för mitt första riktiga simpass. Om någon hade sagt till mig för två månader sedan att jag skulle ”visualisera” och ”meditera” med Alex Volkov i egen hög person hade jag skrattat ihjäl mig, men ibland överträffar verkligheten dikten. Och gissa vad? Övningarna hjälpte. Jag föreställde mig att jag stod nära ett vattendrag och sedan använde jag djupandning och avslappningstekniker för att lugna mig. Jag började i liten skala, med pooler och dammar, och arbetade mig sedan upp till sjöar. Alex började också ta med mig till vattendrag så att jag kunde bli mer bekväm i närheten av dem. Jag doppade till och med tån i en pool. Jag blev inte av med min rädsla för vatten, men nu kunde jag tänka på det utan att få panikattacker – för det mesta. Tanken på att flyga över ett hav gjorde mig fortfarande illamående, men vi tog steg för steg. Det viktigaste var att jag kände hopp. Om jag arbetade tillräckligt länge och hårt skulle jag kanske en dag äntligen kunna besegra den rädsla som hade hemsökt mig så länge jag kunde minnas. Men det var inte den enda omvälvande förändringen i mitt liv. Något hade förändrats i min relation till Alex. Han var inte längre bara min brors bästa vän utan även min vän, även om vissa av de tankar jag hade om honom var allt annat än platoniska. Det jag hade känt under vår fotografering var ingenting jämfört med de fantasier som jag hade nu. Han kommer att ta dig bakifrån. Strypa dig och knulla dig tills du ser stjärnor. Kalla dig fula saker och behandla dig som en slampa. Det var det enda från mitt hemska samtal med Madeline som jag inte kunde glömma. Varje gång jag tänkte på det blev mina lår svaga och tände värmen i mig. Jag skämdes också för att erkänna att ja, jag hade onanerat till fantasier om att Alex gjorde dessa saker med mig mer än en gång. Inte för att han skulle göra det. Han hade varit frustrerande lugn sedan min poolincident – inga heta blickar, inga långvariga beröringar, inget spår av den åtrå jag hade sett i hans ansikte på fotot från vår fotografering. Jag hoppades att det skulle förändras ikväll. ”Jag är nervös.” Stella satt på huk bakom soffan; hon var så lång att hon var tvungen att böja sig hela vägen för att hennes mörka lockar inte skulle titta ut uppifrån. ”Är du nervös?” ”Nej”, ljög jag. Jag var definitivt nervös. Det var Alex födelsedag och jag skulle ordna en överraskningsfest för honom. Chansen var stor att han hatade både överraskningar och fester,men jag kände mig tvungen att göra något för honom. Dessutom borde ingen vara ensam på sin födelsedag. Jag hade frågat Alex vad han hade för planer för kvällen – utan att avslöja att jag kom ihåg att det var hans födelsedag – och han hade sagt att han hade jobb att gå igenom.  Jobb. På sin födelsedag. Inte om jag har något att säga till om. Eftersom jag inte kände någon av hans vänner förutom Ralph, vår krav maga-instruktör, hade jag hållit gästlistan liten. Jules, Stella, Bridget, Booth och några andra elever från KM Academy gömde sig i Ralphs vardagsrum. Ralph hade gått med på att vara värd för kalaset och lura Alex att tro att det var en vanlig Halloweenträff för centrets stammisar; han och Alex skulle anlända vilken minut som helst nu. Jag hade skippat maskeradidén – Alex verkade inte vara någon maskeradkille – men jag hoppades att själva festen var en bra idé. De flesta människor gillade fester, men han var inte som de flesta andra. En bildörr smällde igen och min mage knöt sig av förväntan. ”Schh! De är här”, sa jag i en hög viskning. De kvardröjande mumlen i det mörka rummet tystnade. ” … hjälp mig att komma i ordning”, sa Ralph, öppnade dörren och tände lampan. Vi hoppade ut allihop. ”Överraskning!” Jag önskar att jag hade haft kameran redo, för uttrycket i Alex ansikte? Obetalbart. Han såg ut som en frusen skyltdocka med undantag för ögonen, som rörde sig från ballongerna som jag hade bundit fast i olika möbler till den handgjorda affischen där det stod Happy birthday, Alex! i glittrig blå kursiv stil, innan de landade på mitt ansikte. ”Grattis på födelsedagen!” kvittrade jag och försökte tygla min nervositet. Jag kunde inte avgöra om han gillade eller hatade överraskningen eller om han var likgiltig. Mannen var svårare att läsa än en lärobok i latin i mörkret. Inget svar. Alex stod blickstilla. Jules kom till undsättning, satte på musiken och uppmuntrade folk att äta och mingla. Medan resten av sällskapet skingrades gick jag fram till honom och klistrade på mig ett leende. ”Där fick jag dig, va?” ”Hur visste du att det var min födelsedag?” Alex tog av sig jackan och slängde den över soffryggen. Det betydde åtminstone att han skulle stanna. Jag ryckte på axlarna och kände mig självmedveten. ”Du är Joshs bästa vän. Det är väl klart att jag vet det.” Han rynkade pannan. ”Du har aldrig firat min födelsedag förut.” ”Det finns en första gång för allt. Kom nu.” Jag drog i hans handled. ”Du är tjugosju! Det betyder att du måste ta tjugosju shottar.” Vecken i hans panna blev allt djupare. ”Absolut inte.” ”Det var värt ett försök.” Jag flinade. ”Jag ville bara se om du var dum nog att göra det.” ”Ava, jag är ett geni.” ”Ödmjuk också.”Alex log. Det var inte ett brett leende, men det var ett första steg. Det tog en viss ansträngning, men han slappnade av allt mer under kvällen tills han åt och pratade med de andra som en vanlig människa. Jag hade bakat en red velvet-tårta åt honom eftersom han gillade det, och vi sjöng för honom när han blåste ut ljusen. Helt normala saker. Han vägrade dock att delta när en halvfull Ralph tog fram sin karaokemaskin. ”Kom igen!” insisterade jag. ”Du behöver inte sjunga bra. Jag är urusel, men jag gör det ändå. Det är bara på skoj.” Alex skakade på huvudet. ”Jag gör ingenting om jag inte är bra på det, men låt inte mig hindra dig.” ”Det är ju löjligt. Hur kan man bli bra på något om man inte övar?” Han gav sig fortfarande inte, så jag suckade och underhöll festen med en skorrande soloversion av Britney Spears ”Oops! … I Did It Again” medan de hejade på mig. Alex slappade i soffan med ena armen över soffryggen och de översta knapparna i skjortan uppknäppta. Ett lojt leende prydde hans ansikte när han såg mig sjunga för fullt. Han såg så vacker och avslappnad ut att jag snubblade över texten, men alla gav mig ändå en stående ovation. Festen avslutades några timmar senare, och jag insisterade på att stanna kvar och städa upp även efter att Ralph sagt att han skulle ta hand om det. Alla erbjöd sig att hjälpa till också, så vi delade upp oss i olika grupper – sopor, golvet, etcetera. Alex och jag hamnade med disken tillsammans. Ralph hade ingen diskmaskin, så jag handdiskade medan han torkade. ”Jag hoppas att du hade trevligt”, sa jag och skrubbade bort socker från en tallrik. ”Ledsen om vi gav dig en hjärtattack.” Hans skratt fick fjärilarna i min mage att svärma. ”Det krävs mer än en överraskningsfest för att ge mig en hjärtattack.” Han tog tallriken från mig och torkade den torr innan han ställde den på diskstället. Att se Alex göra något så vardagligt som att diska fick fjärilarna att fladdra än mer. Jag är illa ute. ”Men jag hade trevligt.” Han harklade sig och kinderna fick lite mer färg. ”Det här var mitt första födelsedagskalas sedan mina föräldrar dog.” Jag frös till is. Alex hade aldrig nämnt sina föräldrar tidigare, men jag visste från Josh att de hade dött när han var ung, vilket innebar att han inte hade haft något födelsedagskalas på minst ett årtionde. Jag led med honom. Inte på grund av festen utan för att han inte längre kunde fira med sin familj. För första gången insåg jag hur ensam Alex måste vara utan några släktingar kvar i livet förutom sin farbror. ”Så vad brukar du göra på din födelsedag?” frågade jag med mjuk röst. Han ryckte på axlarna. ”Arbeta. Ta en drink med Josh. Det är ingen stor grej. Mina föräldrar gjorde det till en stor grej, men efter deras död kändes det meningslöst.” ”Hur …” Jag stoppade mig själv innan jag avslutade frågan. En killes födelsedag var inte rätt tillfälle att fråga hur hans familj dött.  Alex svarade ändå. ”De blev mördade.” Efter en stunds tvekan tillade han: ”Min fars affärsrival beställde mordet på dem och fick det att se ut som ett inbrott som gick snett. Mina föräldrar gömde mig precis innan inkräktarna hittade oss, men jag såg …” Han svalde med en hård klump i halsen. ”Jag såg det hända. Min mamma, pappa och lillasyster, som inte gömde sig i tid.” Skräck fyllde mig vid tanken på att någon skulle behöva bevittna mordet på sin egen familj. ”Jag beklagar. Det är … jag har inga ord.” ”Det är okej. De tog i alla fall asen som höll i pistolerna.” ”Och affärsrivalen?” frågade jag mjukt. Hans öga ryckte till. ”Karma kommer att ta hand om det.” Mitt hjärta var redan tyngt innan något mer skrämmande slog mig. ”Ditt minne …” Alex log, utan en tillstymmelse till värme. ”Är ett jävla skit. Jag återupplever den dagen varje dag. Ibland tänker jag på om jag kunde ha räddat dem, även om jag bara var ett barn. Jag brukade rasa över hur orättvist allt var tills jag insåg att ingen bryr sig. Det finns inget väsen där ute som lyssnar på mig när jag skriker åt det. Det finns bara liv och tur, och ibland får man bara skit.” Mina ögon fylldes av tårar. Jag hade glömt allt om disken, mitt hjärta värkte för mycket. Jag gick närmare Alex, som iakttog mig med ett spänt ansiktsuttryck när jag närmade mig. ”Ibland, men inte hela tiden.” Jag hörde surret från de andra gästerna i vardagsrummet, men de kunde lika gärna vara ljusår bort. Här, i köket, hade Alex och jag gått in i vår egen lilla värld. ”Det finns något vackert som väntar på dig, Alex. Oavsett om du hittar det imorgon eller om flera år så hoppas jag att det ger dig tillbaka tron på livet. Du förtjänar all skönhet och ljus i världen.”  Jag menade vartenda ord. Under det iskalla skalet var han en människa som alla andra, och hans brustna hjärta krossade mitt hundrafalt. ”Nu romantiserar du mig igen.” Alex rörde sig inte när jag tog ytterligare ett steg mot honom, men hans ögon brann intensivt. ”Det är för sent för mig, Solstråle. Jag förstör allt vackert som kommer in i mitt liv.” ”Det tror jag inte på”, sa jag. ”Och det var inte att romantisera dig. Det här är det.” Innan jag hann tappa modet ställde jag mig på tå och kysste honom. Det var en mjuk, kysk kyss, men effekten var som om vi hade hånglat. Det slog gnistor om min hud och hettan i min mage vaknade till liv. Jag rös av känslan och min puls slog så vilt att jag inte kunde höra något annat. Alex läppar var svala och fasta, han smakade kryddigt och som red velvet-tårta, och jag ville svepa mig runt honom och sluka honom tills varenda bit av honom fanns inuti mig. Alex förblev stilla, hans bröstkorg höjdes och sänktes när han andades ansträngt under min försiktiga beröring. Jag tryckte en fastare hand mot hans bröst och lät tungan glida längs hans läppar för att komma åt … Jag flämtade till när Alex drog mig mot sig och fördjupade kyssen. Han greppade tag om mitt hår och drog bak det, tvingade mig att svanka medan hans tunga plundrade min mun. ”Inte vad du tänkte dig, eller?” morrade han och hans grepp var så hårt att mina ögon tårades. Han hade snurrat runt mig så att bänkskivans kant borrade sig in i mitt kött, och han använde sin andra hand för att dra upp mitt ben runt sin midja. Hans rejäla stånd tryckte mot mitt innersta och jag gned mig skamlöst mot det, desperat efter friktionen. ”Säg åt mig att sluta, Solstråle.” ”Nej.” Säg åt honom att sluta? En flock vilda hästar kunde inte slita bort mig. Jag förde in handen under hans skjorta, ivrig att utforska vidderna med slät hy och hårda muskler under mina fingrar. Hela min kropp pulserade av behov, och möjligheten att någon kunde komma in och se oss när som helst gjorde mig ännu mer upphetsad. Det var bara en kyss, men den kändes så mycket syndigare. Farligare. Alex stönade. Hans mun tog min igen och kyssen blev våldsam. Behövande. Hungrig. Han var hänsynslös i sin invasion av mina sinnen, hans beröring var så het och krävande att den brände sig fast i min hud, och jag gav mig hän åt honom utan minsta motstånd. Jag var på väg att dra upp hans bälte när han drog sig undan så kraftfullt att jag snubblade framåt, desorienterad av den plötsliga kontaktförlusten. Mitt sköte bultade, mina bröstvårtor kunde skära diamanter och min hud var så känslig att till och med luften fick mig att darra. Men när yrseln från känslorna skingrades insåg jag att Alex stirrade på mig. ”Fan.” Han skrubbade handen över ansiktet och hans ilskna min kunde få vuxna män att darra. ”Fan, fan, fan.” ”Alex …” ”Nej. Vad fan tänkte du?” sa han skarpt. ”Trodde du att vi skulle knulla i köket medan dina vänner är i rummet bredvid?” Värmen brände mina kinder. ”Om det här handlar om Josh …” ”Det handlar inte om Josh.” Alex nöp sig i näsryggen och andades ut långsamt och kontrollerat. ”Inte helt och hållet.” ”Vad är det då?” Han ville ha mig. Jag visste att han ville det, jag kände det, och jag pratar inte bara om den massiva utbuktningen i hans byxor. Ja, Josh skulle mörda oss båda om han fick reda på vad som hänt, men han kunde inte vara arg på oss för evigt. Dessutom återvände han inte till DC förrän till jul. Vi hade tid på oss. ”Det är jag. Och du. Tillsammans. Det kommer inte att fungera.” Alex blick intensifierades. ”Oavsett vilka fantasier du har om oss i ditt vackra huvud, så sluta. Den där kyssen var ett misstag jag bara gör en gång. Det kommer aldrig att hända igen.”  Jag ville bara dö av skammen. Jag var inte säker på vad som hade varit värst – om Alex inte hade kysst mig tillbaka alls eller att han faktiskt besvarat kyssen och sedan sagt allt det där. Jag ville käfta emot, men jag hade förbrukat min djärvhetskvot för ikväll. Det hade krävts en jävla massa av mig för att kyssa honom först, och en tjej kan bara kasta sig över en kille så många gånger innan det blir förödmjukande. ”Visst.” Jag plockade upp en tallrik från diskhon och skrubbade, oförmögen att se honom i ögonen. Mitt ansikte hettade så pass att jag trodde att jag skulle explodera. ”Jag fattar. Låt oss låtsas att det aldrig hände.” ”Bra.” Alex lät inte så nöjd som jag hade förväntat mig. Vi arbetade under tystnad, förutom klirret från porslinet. ”Jag försöker rädda dig, Ava”, sa han från ingenstans, precis när vi var klara med disken och jag förberedde mig på att fly. ”Från vad?” Jag vägrade att titta på honom, men jag kunde se att han tittade på mig i ögonvrån. ”Från mig.” Jag svarade inte, för hur skulle jag kunna berätta för mannen som var fast besluten att rädda mig att jag inte ville bli räddad?









