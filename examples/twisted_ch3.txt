”Jag hoppas du har vett att uppskatta vilken god vän jag är.” Jules gäspade medan vi korsade gräsmattan framför Joshs hus. ”För att jag vaknar okristligt tidigt för att hjälpa din bror städa och packa när jag inte ens gillar snubben.” Jag skrattade och tog hennes arm i min. ”Du får en mockakaffe med kolasmak från Morning Roast efteråt. Jag lovar.” ”Visst.” Hon hejdade sig. ”Stor, med extra mycket toppings?” ”Såklart.” Jules och Josh gillade inte varandra. Jag tyckte det var konstigt, med tanke på att de var så lika. De var båda utåtriktade, charmiga, smarta som fan och totala hjärtekrossare. Jules var en mänsklig version av Jessica Rabbit, med glänsande rött hår, gräddvit hud och kurvor som fick mig att titta på min egen kropp med en suck. På det hela taget var jag nöjd med hur jag såg ut, men som medlem i Itty Bitty Titty-kommittén önskade jag mig en extra kupstorlek eller två utan att behöva ta till plastikkirurgi. Ironiskt nog klagade Jules ibland på sina dubbel-D och sa att de gjorde kaos med hennes rygg. Det borde finnas swish för bröst som gjorde det möjligt för kvinnor att skicka och ta emot kupstorlekar med en knapptryckning. Som sagt så var jag nöjd med hur jag såg ut för det mesta, men ingen – inte ens supermodeller eller filmstjärnor – är immun mot osäkerheter. Förutom att Jules var missnöjd med sina bröst var hon den mest självsäkra person jag någonsin träffat – bortsett från min bror, vars ego var så stort att det kunde rymma hela USA:s östkust med extra plats över för Texas. Jag antar att han hade en god anledning till att vara det, med tanke på att han alltid hade varit guldgossen, och även om det smärtade mig att erkänna det eftersom han var min bror såg han inte heller illa ut. En och åttio lång, med tjockt svart hår och fina ansiktsdrag, vilket han aldrig lät någon glömma. Jag var övertygad om att Josh hade beställt en skulptur av sig själv och ställt ut den på sin gräsmatta om han bara kunnat. Jules och Josh avslöjade aldrig varför de ogillade varandra så mycket, men jag misstänkte att det kunde bero på att de såg för mycket av sig själva i varandra.
Ytterdörren var redan öppen, så vi brydde oss inte om att knacka. Till min förvåning var huset ganska rent. Josh hade magasinerat de flesta av sina möbler förra veckan och det enda som fanns kvar att packa var soffan (som någon skulle hämta senare), några enstaka köksartiklar och den konstiga abstrakta tavlan i vardagsrummet. ”Josh?” Min röst ekade i det stora, tomma utrymmet medan Jules satt på marken och drog knäna mot bröstet med ett grinigt ansiktsuttryck. Hon var ingen morgonmänniska. ”Var är du?” ”Sovrummet!” Jag hörde en hög duns på övervåningen, följt av en dämpad svordom. En minut senare kom Josh ner med en stor kartong i handen. ”Skit jag ska ge bort”, förklarade han och ställde den på köksbänken. Jag rynkade på näsan. ”Sätt på dig en skjorta. Snälla.” ”Och beröva JR hennes ögongodis på morgonen?” Josh flinade. ”Jag är inte så grym.” Jag var inte den enda som tyckte att Jules såg ut som Jessica Rabbit; Josh kallade henne alltid för seriefigurens initialer vilket gjorde henne skitförbannad. Men ungefär allt Josh gjorde förargade henne. Jules lyfte på huvudet och rynkade på näsan. ”Snälla. Jag har sett bättre magmuskler på universitetsgymmet. Gör som Ava säger och ta på dig en tröja innan jag förlorar aptiten.” ”Jag tycker jag hör något annat i de där protesterna”, sa Josh och slog en hand mot sitt sexpack. ”Det enda du kommer att förlora är …” ”Okej.” Jag slängde armarna i luften och avbröt samtalet innan det skulle ge mig ärr för livet. ”Nog med småprat. Nu packar vi ihop dig så att du inte missar ditt flyg.” Lyckligtvis uppförde sig Josh och Jules under den följande en och en halva timmen medan vi packade ihop resten av sakerna och lastade in dem i den suv som han hade hyrt för flytten. Snart var det bara tavlan kvar att packa. ”Snälla säg att du ger bort den här också.” Jag tittade på den massiva duken. ”Jag vet inte ens hur den ska få plats i bilen.” ”Nej, lämna den där. Han gillar den.” ”Vem?” Såvitt jag visste hade ingen tagit över Joshs hyreskontrakt ännu. Men det var fortfarande juli, och jag förväntade mig att stället snabbt skulle få en ny hyresgäst närmare terminsstarten.

