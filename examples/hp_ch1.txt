Harry lyssnade inte. Han försökte rycka åt sig breven, men Dobby hoppade 
utom räckhåll. ”Harry Potter ska få dem, om han ger Dobby sitt ord på att 
inte återvända till Hogwarts. Det är en fara som han inte får utsätta sig 
för! Säg att Harry Potter inte far tillbaka dit!” ”Nej”, sade Harry 
ilsket. ”Ge mig breven från mina vänner!” ”Då ger Harry Potter inte Dobby 
nåt val”, sade alfen sorgset. Innan Harry hann röra sig hade alfen rusat 
fram till sovrumsdörren, öppnat den – och kilat nerför trappan. Torr i 
munnen och med en sjunkande känsla i magen sprang Harry efter honom så 
ljudlöst som möjligt. Han hoppade över de sex nedersta trappstegen, 
landade kattmjukt på hallmattan och såg sig omkring efter Dobby. Från 
matsalen hörde han morbror Vernon säga: ”... berätta den där väldigt 
roliga historien för Petunia om de amerikanska rörmokarna, mr Mason, hon 
har längtat så efter att få höra ...” Harry sprang genom hallen in i 
köket och kände hur hjärtat sjönk som en sten i bröstet på honom. Moster 
Petunias tårtmästerverk, berget av grädde och kanderade violer svävade 
uppe vid taket. Ovanpå ett
