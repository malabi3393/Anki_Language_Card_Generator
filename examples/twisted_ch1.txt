Värre saker kunde hända än att vara strandsatt mitt ute i ingenstans under ett regnoväder. Jag kunde vara på flyende fot från en vildsint björn som ville sarga mig ända in i nästa århundrade. Eller så kunde jag sitta fastbunden i en stol i en mörk källare och bli tvingad att lyssna på Aquas ”Barbie Girl” om och om igen, tills jag hellre gnagde av mig armen än hörde refrängen igen. Men bara för att saker kunde bli värre betydde det inte att det inte var illa nu. Sluta. Tänk positivt. ”En bil kommer att dyka upp … nu.” Jag stirrade på min telefon och bet ihop i ren frustration när appen försäkrade mig om att den ”hittade min bil”, precis som den hade gjort den senaste halvtimmen. Normalt sett skulle jag inte vara så stressad över det hela eftersom jag åtminstone hade en fungerande telefon och en busskur som mestadels skyddade mig från det piskande regnet. Men Joshs hejdåfest skulle börja om en timme, jag hade ännu inte hämtat överraskningstårtan från bageriet och det skulle snart bli mörkt. Jag må vara en glaset är halvfullt-tjej, men jag var inte dum. Ingen – särskilt inte en collegetjej med noll självförsvarskunskaper värda att nämnas – vill vara ensam mitt ute i ingenstans efter mörkrets inbrott. Jag borde ha tagit självförsvarskurser med Jules, som hon hade sagt. Jag skrollade mentalt igenom mina begränsade alternativ. Bussen som stannade här gick inte på helgerna och de flesta av mina vänner hade inte bil. Bridget hade bilservice, men hon var på ett evenemang på ambassaden fram till sju. Min rideshare-app fungerade inte och jag hade inte sett en enda bil köra förbi sedan det börjat regna. Inte för att jag skulle lifta i alla fall – jag har sett min beskärda del av skräckfilmer, tackar så mycket. Jag hade bara ett alternativ kvar – ett som jag verkligen inte ville använda mig av – men har man inga andra alternativ, så … Jag hittade kontakten i telefonen, bad en stilla bön och tryckte på samtalsknappen. En ringsignal. Två ringsignaler. Tre. Kom igen, svara. Eller inte. Jag var inte säker på vad som var värst – att bli mördad eller möta min bror. Naturligtvis fanns det alltid en chans att min bror skulle mörda mig ändå för att ha försatt mig i en sådan här situation, men det kunde jag ta itu med senare. ”Vad har hänt?” Jag rynkade på näsan åt hans hälsning. ”Hej på dig med, käraste bror. Vad får dig att tro att något är fel?” Josh fnös. ”Öh, du ringde mig. Du ringer aldrig, såvida du inte är illa ute.” Det var sant. Vi föredrog att skicka sms, och vi bodde grannar – inte min idé, förresten – så vi behövde sällan skicka några meddelanden alls. ”Jag skulle inte säga att jag är i knipa”, sa jag. ”Mer att jag är … strandsatt. Jag är inte i närheten av kollektivtrafik, och jag får inte upp någon samåkningsbil i appen.” ”Herregud, Ava. Var är du?” Jag berättade för honom. ”Vad fan gör du där? Det är en timme från campus!” ”Var inte så dramatisk. Jag hade en förlovningsfotografering, och det är en halvtimmes bilresa. Trekvart om det är mycket trafik.” Åskan dundrade och skakade grenarna på de närliggande träden. Jag ryggade tillbaka och drog mig längre in i kuren, inte för att det gjorde någon större nytta direkt. Det regnade snett och det stänkte vattendroppar på mig som var så tunga och hårda att de sved när de träffade huden. Ett prasslande ljud hördes från Joshs sida, följt av ett mjukt stönande. Jag hejdade mig, säker på att jag hade hört fel, men nej, där var det igen. Ännu ett stön. Mina ögon vidgades av skräck. ”Har du sex eller?” både viskade och skrek jag på samma gång, trots att ingen annan var i närheten. Smörgåsen som jag hade stoppat i mig innan jag åkte till fotograferingen hotade med att komma upp igen. Det fanns inget – jag upprepar inget – värre än att höra en familjemedlem när de var mitt uppe i ett samlag. Bara tanken fick mig att vilja kräkas. ”Tekniskt sett, nej.” Josh lät inte direkt ångerfull. Ordet tekniskt var rätt signifikant i sammanhanget. Det krävdes inget geni för att tyda Joshs vaga svar. Han kanske inte hade samlag, men något var på gång, och jag hade ingen lust att ta reda på vad detta ”något” var. ”Josh Chen.” ”Du, det var du som ringde mig.” Han måste ha täckt över telefonen med handen, för det han sa sedan hördes bara dämpat. Jag hörde ett mjukt, feminint skratt följt av ett skrik och jag ville bleka mina öron, mina ögon, mina tankar. ”En av killarna tog min bil för att köpa mer is”, sa Josh, rösten tydlig igen. ”Men oroa dig inte, jag löser det. Släpp en nål på din exakta plats och se till att ha telefonen i handen. Har du kvar pepparsprayen som du fick i födelsedagspresent av mig förra året?” ”Ja. Tack för det, förresten.” Jag hade önskat mig en ny kameraväska, men Josh hade köpt mig ett åttapack pepparspray istället. Jag hade aldrig använt någon av dem, vilket innebar att alla åtta flaskorna – minus den som låg i min handväska – låg i garderoben. Min sarkasm gick över huvudet på min bror. För att vara läkarstudent med högsta betyg kunde han vara ganska dum. ”Det var så lite. Stanna där du är, så kommer han snart. Vi kan prata om din totala brist på självbevarelsedrift senare.” ”Jag är självbevarad”, protesterade jag. Var det rätt ord? ”Det är inte mitt fel att det inte finns någon – vänta, vad menar du med ’han’? Josh!” För sent. Han hade redan lagt på. Typiskt att han övergav mig för en av sina sängkompisar den enda gången jag ville att han skulle utveckla något. Jag var förvånad över att han inte hade flippat ut mer, med tanke på att Josh var något mer än överbeskyddande. Ända sedan incidenten hade han tagit på sig att ta hand om mig som om han vore min bror och livvakt i ett. Jag klandrade honom inte – vår barndom hade varit hundra nyanser av strulig, eller det var vad jag hade fått höra i alla fall – och jag älskade honom, men hans ständiga oro kunde bli lite för mycket. Jag satte mig på bänken och tryckte väskan mot mig, lät det spruckna lädret värma min hud medan jag väntade på att den mystiska ’han” skulle dyka upp. Det kunde vara vem som helst. Josh hade gott om vänner. Han hade alltid varit populär – basketspelare, elevrådsordförande och hemvändarkung i high school; en del av Sigma-brödraskapet och en favorit på campus i college. Jag var rena motsatsen. Inte impopulär i sig, men jag skyggade för rampljuset och hade hellre en liten grupp nära vänner än en stor grupp snälla bekanta. Där Josh var festens mittpunkt satt jag i ett hörn och dagdrömde om alla platser jag skulle vilja besöka men förmodligen aldrig skulle lyckas komma till. Inte om min fobi fick fortsätta att bestämma. Min förbannade fobi. Jag visste att det var mentalt, men det kändes fysiskt. Illamåendet, hjärtklappningen, den förlamande rädslan som förvandlade mina ben och armar till värdelösa, stela saker … Det positiva var att jag åtminstone inte var rädd för regn. Hav, sjöar och pooler kunde jag undvika, men regn … ja, det hade varit illa. Jag var inte säker på hur länge jag satt i den lilla busskuren och förbannade min brist på förutseende när jag tackat nej till Grayson-parets erbjudande att köra mig tillbaka till stan efter vår fotografering. Jag hade inte velat besvära dem utan trott att jag kunde ringa en bil och vara tillbaka på Thayercampuset på en halvtimme, men himlen hade öppnat sig direkt efter att paret åkt och, ja, här var jag.