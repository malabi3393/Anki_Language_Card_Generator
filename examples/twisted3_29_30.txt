”Du får se.” Jag gillade inte det där leendet. Inte ett dugg. Det låga brummandet från en kraftfull motor fyllde luften. Joshs leende blev bredare. ”Du kommer faktiskt att få veta det redan nu.” Jules och jag utbytte blickar innan vi sprang till ytterdörren och tryckte upp den. En välbekant Aston Martin gick på tomgång på uppfarten. Dörren öppnades och Alex klev ut, snyggare än någon människa har rätt att se ut i jeans, pilotglasögon och en svart skjorta med ärmarna uppkavlade. Han tog av sig solglasögonen och utvärderade oss med svala ögon, oberörd av den lilla välkomstfesten på trappan. Men jag kände mig inte särskilt välkomnande. ”Men … men det är ju Alex”, stammade jag. ”Och han ser väääääldigt bra ut, kan jag tillägga.” Jules knuffade mig i revbenen och jag grimaserade till svar. Vem brydde sig om han var snygg? Han var en skitstövel. ”Hej, kompis.” Josh och Alex hälsade. ”Var är dina grejer?” ”Flyttfirman kommer med dem senare.” Alex tittade på Jules, som tittade på honom på samma sätt som man gör med en skinande ny leksak. Förutom Josh var Alex den enda killen som aldrig hade fallit för hennes charm, vilket gjorde henne ännu mer nyfiken. Hon gillade utmaningar, förmodligen för att de flesta killar föll för henne innan hon ens öppnat munnen. ”Vänta.” Jag sträckte upp handen och mitt hjärta slog en panikslagen rytm mot bröstkorgen. ”Flyttfir… du flyttar inte hit, väl.” ”Det gör han faktiskt.” Josh slängde en arm över min axel och hans ögon glittrade okynnigt. ”Det här är din nya granne, lillasyster.” Min blick for mellan honom och Alex, som såg oerhört uttråkad ut av utbytet. ”Nej.” Det fanns bara en anledning till att Alex Volkov skulle lämna sin lyxiga takvåning i DC och flytta tillbaka till Hazelburg, och jag kunde satsa min nya kamera på att det inte hade något att göra med nostalgi för collegetiden. ”Nej, nej, nej, nej, nej.” ”Jo, jo, jo, jo, jo.” Jag blängde på min bror. ”Jag behöver ingen barnvakt. Jag är tjugotvå år gammal.”
”Vem har sagt något om barnvakt?” Josh ryckte på axlarna. ”Han tar hand om huset åt mig. Jag flyttar in igen när jag kommer tillbaka nästa år, det ger sig självt.” ”Skitsnack. Du vill att han ska hålla ett öga på mig.” ”Det är en bonus.” Joshs ansikte mjuknade. ”Det skadar inte att ha någon du kan lita på när jag inte är här, särskilt med tanke på allt det här med Liam.” Jag ryckte till när han nämnde mitt ex. Liam hade terrat mig på mobilen sedan jag kommit på honom med att vara otrogen mot mig för en och en halv månad sedan. Han hade till och med dykt upp på galleriet där jag arbetade några gånger och bett om en ny chans. Jag var inte förkrossad över uppbrottet. Vi hade träffats i några månader och jag hade inte varit kär i honom eller så, men situationen hade triggat igång en osäkerhet och otrygghet. Josh oroade sig för att Liam skulle gå överstyr, men låt oss vara ärliga, Liam var en Brooks Brothers-bärande, polospelande rikemansunge. Jag tvivlade på att han skulle göra något som kunde förstöra hans perfekt stylade hår. Jag var mer generad över att ha dejtat honom än jag var orolig för min fysiska säkerhet. ”Jag kan ta hand om mig själv.” Jag drog bort Joshs arm från min axel. ”Ring flyttfirman och avboka”, sa jag till Alex, som hade ignorerat oss och kollat på sin telefon hela tiden. ”Du behöver inte flytta hit. Har du inte … saker att göra i DC?” ”DC ligger tjugo minuter bort med bil”, sa han utan att titta upp. ”Bara så du vet, jag är bara glad att du flyttar in nästgårds”, sa Jules. Förrädare. ”Klipper du gräset i bar överkropp? Om inte, rekommenderar jag det starkt.” Alex och Josh rynkade pannan samtidigt. ”Du.” Josh pekade på henne. ”Hitta inte på något av ditt vanliga skit medan jag är borta.” ”Det är gulligt hur du tror att du har något att säga till om i mitt liv.” ”Jag bryr mig inte ett skit om vad du gör med ditt liv. Det är när du drar in Ava i dina vansinniga planer som jag blir orolig.” ”Hör här då: du har inte något att säga till om i Avas liv heller. Hon är sin egen person.” ”Hon är min syster …” ”Hon är min bästa vän …” ”Minns du när du nästan fick henne arresterad?” ”Du måste släppa det. Det var tre år sedan …” ”Hörni!” Jag tryckte fingrarna mot tinningen.

 
