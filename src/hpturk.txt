Harry yatağında sırtüstü yatmış hızlı hızlı soluyordu, sanki koşup da 
soluk soluğa kalmıştı. Çok canlı bir rüya görmüş, ellerini yüzüne 
bastırmış halde uyanmıştı. Alnındaki şimşek biçiminde yara izi, birisi az 
önce tenine kızgın bir tel bastırmış gibi alev alev yanıyordu.

Doğruldu, bir eli hâlâ alnındayken, diğeriyle karanlıkta, komodinin 
üzerinde duran gözlüğüne uzandı. Gözlüğü takınca, pencerenin dışındaki 
sokak lambasının perdelerden süzülen solgun, puslu turuncu ışığıyla 
aydınlanan yatak odası netleşti.

Harry parmaklarını yeniden yara izine götürdü. Hâlâ acıyordu. Yanındaki 
lambayı yaktı, yataktan mahmur mahmur kalktı, odayı geçti, gardırobunu 
açıp kapısının içindeki aynaya bir göz attı. On dört yaşında zayıf bir 
oğlan da ona baktı. Karışık, siyah saçlarının altındaki parlak yeşil 
gözlerinde şaşkın bir ifade vardı. Yansımasındaki şimşek biçimli yara 
izini daha yakından inceledi. İz normal görünüyordu, ama yine de acıyordu.

Harry uyanmadan önce gördüğü rüyayı hatırlamaya çalıştı. Öyle gerçek 
gelmişti ki... Tanıdığı iki kişiyle tanımadığı bir kişi vardı... Tüm 
dikkatini topladı, kaşlarını çatarak hatırlamaya çalıştı...

Gözlerinin önüne karanlık bir odanın loş görüntüsü geldi... Şöminenin 
önündeki halının üstünde bir yılan vardı.... Peter adlı, lakabı Kılkuyruk 
olan ufak tefek bir adam... soğuk, tiz bir ses... Lord Voldemort'un sesi. 
Düşüncesi bile Harry'nin kendini midesinde bir buz kalıbı varmış gibi 
hissetmesine yetiyordu.

Gözlerini sımsıkı yumarak Voldemort'un neye benzediğini hatırlamaya 
çalıştı, ama nafile... Harry'nin bütün bildiği, Voldemort'un koltuğunun 
bir ara döndüğü ve onun, yani Harry'nin, orada ne oturduğunu gördüğüydü. 
Korkudan kasılıp kalmış, bu kasılma da onu uyandırmıştı... Yoksa onu 
uyandıran, yara izinin acısı mıydı?

Hem o yaşlı adam kimdi? Çünkü yaşlı bir adam vardı, orası kesin. Harry 
onun yere düşüşünü görmüştü. Her şey birbirine karışıyordu. Ellerini 
yüzüne kapadı, yatak odasının görüntüsünü silikleştirerek o loş ışıklı 
odanın resmini zihninde tutmaya gayret etti. Ama bunun, avcunun içinde su 
tutmaya çalışmaktan farkı yoktu. Harry ayrıntıları zihninde tutmaya 
çalıştıkça, onlar da çabucak akıp gidiyorlardı... Voldemort ve Kılkuyruk 
öldürdükleri birinden söz ediyorlardı, ama Harry adını hatırlayamıyordu... 
ve başka birisini öldürmeyi planlıyorlardı... kendisini!..

Harry ellerini yüzünden çekti, gözlerini açtı ve sanki orada sıradışı bir 
şey görmeyi bekliyormuş gibi yatak odasına baktı. Aslında bu odadaki 
sıradışı şeylerin sayısı şaşılacak kadar çoktu. Yatağın ayak ucunda, 
içinde kazan, süpürge, kara cüppe ve çeşitli büyü kitapları olan büyük bir 
tahta sandık, kapağı açık duruyordu. Masasının üstünde, kar rengi baykuşu 
Hedwig'in genellikle içine tünediği büyük, boş kafesten arta kalan yere 
parşömen ruloları yayılmıştı. Yerde, yatağının yanında açık bir kitap 
vardı. Harry önceki gece uykuya dalmadan önce onu okuyordu. Kitaptaki 
bütün resimler hareket ediyordu. Parlak turuncu cüppeli adamlar, 
süpürgelerin üzerinde uçup kırmızı bir topu birbirlerine atarak, şimşek 
gibi bir görünüp bir kayboluyorlardı.
